 Perle pleasaunte to prynces paye
To clanly clos in golde so clere
Oute of oryent I hardyly saye
Ne proued I neuer her precios pere
So rounde so reken in vche araye
So smal so smoþe her sydeȝ were
Queresoeuer I jugged gemmeȝ gaye
I sette hyr sengeley in synglere
Allas I leste hyr in on erbere
Þurȝ gresse to grounde hit fro me yot
I dewyne fordolked of lufdaungere
Of þat pryuy perle wythouten spot  
Syþen in þat spote hit fro me sprange
Ofte haf I wayted wyschande þat wele
Þat wont watȝ whyle deuoyde my wrange
And heuen my happe and al my hele
Þat dotȝ bot þrych my hert þrange
My breste in bale bot bolne and bele
Ȝet þoȝt me neuer so swete a sange
As stylle stounde let to me stele
For soþe þer fleten to me fele
To þenke hir color so clad in clot
O moul þou marreȝ a myry iuele
My priuy perle wythouten spotte  
 Þat spot of spyseȝ mot nedeȝ sprede
Þer such rycheȝ to rot is runne
Blomeȝ blayke and blwe and rede
Þer schyneȝ ful schyr agayn þe sunne
Flor and fryte may not be fede
Þer hit doun drof in moldeȝ dunne
For vch gresse mot grow of grayneȝ dede
No whete were elleȝ to woneȝ wonne
Of goud vche goude is ay bygonne
So semly a sede moȝt fayly not
Þat spryngande spyceȝ vp ne sponne
Of þat precios perle wythouten spotte  
 To þat spot þat I in speche expoun
I entred in þat erber grene
In Augoste in a hyȝ seysoun
Quen corne is coruen wyth crokeȝ kene
On huyle þer perle hit trendeled doun
Schadowed þis worteȝ ful schyre and schene
Gilofre gyngure and gromylyoun
And pyonys powdered ay bytwene
Ȝif hit watȝ semly on to sene
A fayr reflayr ȝet fro hit flot
Þer wonys þat worþyly I wot and wene
My precious perle wythouten spot  
Bifore þat spot my honde I spenned
For care ful colde þat to me caȝt
A deuely dele in my hert denned
Þaȝ resoun sette myseluen saȝt
 I playned my perle þat þer watȝ spenned
Wyth fyrce skylleȝ þat faste faȝt
Þaȝ kynde of Kryst me comfort kenned
My wreched wylle in wo ay wraȝte
I felle vpon þat floury flaȝt
Suche odour to my herneȝ schot
I slode vpon a slepyngslaȝte
On þat precios perle wythouten spot
Fro spot my spyryt þer sprang in space
My body on balke þer bod in sweuen
My goste is gon in Godeȝ grace
In auenture þer meruayleȝ meuen
I ne wyste in þis worlde quere þat hit wace
Bot I knew me keste þer klyfeȝ cleuen
Towarde a foreste I bere þe face
Where rych rokkeȝ wer to dyscreuen
Þe lyȝt of hem myȝt no mon leuen
Þe glemande glory þat of hem glent
For wern neuer webbeȝ þat wyȝeȝ weuen
Of half so dere adubbemente  
 Dubbed wern alle þo downeȝ sydeȝ
Wyth crystal klyffeȝ so cler of kynde
Holtewodeȝ bryȝt aboute hem bydeȝ
Of bolleȝ as blwe as ble of Ynde
As bornyst syluer þe lef on slydeȝ
Þat þike con trylle on vch a tynde
 Quen glem of glodeȝ agaynȝ hem glydeȝ
Wyth schymeryng schene ful schrylle þay schynde
Þe grauayl þat on grounde con grynde
Wern precious perleȝ of oryente
Þe sunnebemeȝ bot blo and blynde
In respecte of þat adubbement  
The adubbemente of þo downeȝ dere
Garten my goste al greffe forȝete
So frech flauoreȝ of fryteȝ were
As fode hit con me fayre refete
Fowleȝ þer flowen in fryth in fere
Of flaumbande hweȝ boþe smale and grete
Bot sytolestryng and gyternere
Her reken myrþe moȝt not retrete
For quen þose bryddeȝ her wyngeȝ bete
Þay songen wyth a swete asent
So gracios gle couþe no mon gete
As here and se her adubbement  
So al watȝ dubbet on dere asyse
Þat fryth þer fortwne forth me fereȝ
Þat derþe þerof for to deuyse
Nis no wyȝ worþe þat tonge bereȝ
I welke ay forth in wely wyse
No bonk so byg þat did me dereȝ
Þe fyrre in þe fryth þe feier con ryse
Þe playn þe plontteȝ þe spyse þe
And raweȝ and randeȝ and rych reuereȝ
As fyldor fyn her bonkes brent
I wan to a water by schore þat schereȝ —
Lorde dere watȝ hit adubbement  
 The dubbemente of þo derworth depe
Wern bonkeȝ bene of beryl bryȝt
Swangeande swete þe water con swepe
Wyth a rownande rourde raykande aryȝt
In þe founce þer stonden stoneȝ stepe
As glente þurȝ glas þat glowed and glyȝt
As stremande sterneȝ quen stroþemen slepe
Staren in welkyn in wynter nyȝt
For vche a pobbel in pole þer pyȝt
Watȝ emerad saffer oþer gemme gente
Þat alle þe loȝe lemed of lyȝt
So dere watȝ hit adubbement
The dubbement dere of doun and daleȝ
Of wod and water and wlonk playneȝ
Bylde in me blys abated my baleȝ
Fordidden my stresse dystryed my payneȝ
Doun after a strem þat dryȝly haleȝ
I bowed in blys bredful my brayneȝ
Þe fyrre I folȝed þose floty valeȝ
Þe more strenghþe of ioye myn herte strayneȝ
As fortune fares þer as ho frayneȝ
Wheþer solace ho sende oþer elleȝ sore
Þe wyȝ to wham her wylle ho wayneȝ
Hytteȝ to haue ay more and more  
More of wele watȝ in þat wyse
Þen I cowþe telle þaȝ I tom hade
For vrþely herte myȝt not suffyse
To þe tenþe dole of þo gladneȝ glade
 Forþy I þoȝt þat Paradyse
Watȝ þer ouer gayn þo bonkeȝ brade
I hoped þe water were a deuyse
Bytwene myrþeȝ by mereȝ made
Byȝonde þe broke by slente oþer slade
I hoped þat mote merked wore
Bot þe water watȝ depe I dorst not wade
And euer me longed ay more and more  
 More and more and ȝet wel mare
Me lyste to se þe broke byȝonde
For if hit watȝ fayr þer I con fare
Wel loueloker watȝ þe fyrre londe
Abowte me con I stote and stare
To fynde a forþe faste con I fonde
Bot woþeȝ mo iwysse þer ware
Þe fyrre I stalked by þe stronde
And euer me þoȝt I schulde not wonde
For wo þer weleȝ so wynne wore
Þenne nwe note me com on honde
Þat meued my mynde ay more and more  
More meruayle con my dom adaunt
I seȝ byȝonde þat myry mere
A crystal clyffe ful relusaunt
Mony ryal ray con fro hit rere
At þe fote þerof þer sete a faunt
A mayden of menske ful debonere
Blysnande whyt watȝ hyr bleaunt
I knew hyr wel I hade sen hyr ere
 As glysnande golde þat man con schere
So schon þat schene anvnder shore
On lenghe I loked to hyr þere
Þe lenger I knew hyr more and more  
The more I frayste hyr fayre face
Her fygure fyn quen I had fonte
Suche gladande glory con to me glace
As lyttel byfore þerto watȝ wonte
To calle hyr lyste con me enchace
Bot baysment gef myn hert a brunt
I seȝ hyr in so strange a place
Such a burre myȝt make myn herte blunt
Þenne vereȝ ho vp her fayre frount
Hyr vysayge whyt as playn yuore
Þat stonge myn hert ful stray atount
And euer þe lenger þe more and more
 More þen me lyste my drede aros
I stod ful stylle and dorste not calle
Wyth yȝen open and mouth ful clos
I stod as hende as hawk in halle
I hoped þat gostly watȝ þat porpose
I dred onende quat schulde byfalle
Lest ho me eschaped þat I þer chos
Er I at steuen hir moȝt stalle
Þat gracios gay wythouten galle
So smoþe so smal so seme slyȝt
Ryseȝ vp in hir araye ryalle
A precios pyece in perleȝ pyȝt  
 Perleȝ pyȝte of ryal prys
Þere moȝt mon by grace haf sene
Quen þat frech as flordelys
Doun þe bonke con boȝe bydene
Al blysnande whyt watȝ hir beau biys
Vpon at sydeȝ and bounden bene
Wyth þe myryeste margarys at my deuyse
Þat euer I seȝ ȝet with myn ene
Wyth lappeȝ large I wot and I wene
Dubbed with double perle and dyȝte
Her cortel of self sute schene
Wyth precios perleȝ al vmbepyȝte  
A pyȝt coroune ȝet wer þat gyrle
Of mariorys and non oþer ston
Hiȝe pynakled of cler quyt perle
Wyth flurted flowreȝ perfet vpon
To hed hade ho non oþer werle
Her here leke al hyr vmbegon
Her semblaunt sade for doc oþer erle
Her ble more blaȝt þen whalleȝ bon
As schorne golde schyr her fax þenne schon
On schyldereȝ þat leghe vnlapped lyȝte
Her depe colour ȝet wonted non
Of precios perle in porfyl pyȝte  
 Pyȝt watȝ poyned and vche a hemme
At honde at sydeȝ at ouerture
Wyth whyte perle and non oþer gemme
And bornyste quyte watȝ hyr uesture
 Bot a wonder perle wythouten wemme
Inmyddeȝ hyr breste watȝ sette so sure
A manneȝ dom moȝt dryȝly demme
Er mynde moȝt malte in hit mesure
I hope no tong moȝt endure
No sauerly saghe say of þat syȝt
So watȝ hit clene and cler and pure
Þat precios perle þer hit watȝ pyȝt  
Pyȝt in perle þat precios pyece
On wyþer half water com doun þe schore
No gladder gome heþen into Grece
Þen I quen ho on brymme wore
Ho watȝ me nerre þen aunte or nece
My joy forþy watȝ much þe more
Ho profered me speche þat special spece
Enclynande lowe in wommon lore
Caȝte of her coroun of grete tresore
And haylsed me wyth a lote lyȝte
Wel watȝ me þat euer I watȝ bore
To sware þat swete in perleȝ pyȝte
O perle quod I in perleȝ pyȝt
Art þou my perle þat I haf playned
Regretted by myn one on nyȝte
Much longeyng haf I for þe layned
Syþen into gresse þou me aglyȝte
Pensyf payred I am forpayned
And þou in a lyf of lykyng lyȝte
In Paradys erde of stryf vnstrayned
 What wyrde hatȝ hyder my iuel vayned
And don me in þys del and gret daunger
Fro we in twynne wern towen and twayned
I haf ben a joyleȝ juelere  
 That juel þenne in gemmeȝ gente
Vered vp her vyse wyth yȝen graye
Set on hyr coroun of perle orient
And soberly after þenne con ho say
Sir ȝe haf your tale mysetente
To say your perle is al awaye
Þat is in cofer so comly clente
As in þis gardyn gracios gaye
Hereinne to lenge for euer and play
Þer mys nee mornyng com neuer nere
Her were a forser for þe in faye
If þou were a gentyl jueler  
Bot jueler gente if þou schal lose
Þy ioy for a gemme þat þe watȝ lef
Me þynk þe put in a mad porpose
And busyeȝ þe aboute a raysoun bref
For þat þou lesteȝ watȝ bot a rose
Þat flowred and fayled as kynde hyt gef
Now þurȝ kynde of þe kyste þat hyt con close
To a perle of prys hit is put in pref
And þou hatȝ called þy wyrde a þef
Þat oȝt of noȝt hatȝ mad þe cler
Þou blameȝ þe bote of þy meschef
Þou art no kynde jueler  
A juel to me þen watȝ þys geste
And iueleȝ wern hyr gentyl saweȝ
 Iwyse quod I my blysfol beste
My grete dystresse þou al todraweȝ
To be excused I make requeste
I trawed my perle don out of daweȝ
Now haf I fonde hyt I schal ma feste
And wony wyth hyt in schyr wodschaweȝ
And loue my Lorde and al his laweȝ
Þat hatȝ me broȝt þys blys ner
Now were I at yow byȝonde þise waweȝ
I were a ioyful jueler  
 Jueler sayde þat gemme clene
Wy borde ȝe men So madde ȝe be
Þre wordeȝ hatȝ þou spoken at ene
Vnavysed for soþe wern alle þre
Þou ne woste in worlde quat on dotȝ mene
Þy worde byfore þy wytte con fle
Þou says þou traweȝ me in þis dene
Bycawse þou may wyth yȝen me se
Anoþer þou says in þys countre
Þyself schal won wyth me ryȝt here
Þe þrydde to passe þys water fre —
Þat may no ioyfol jueler
I halde þat iueler lyttel to prayse
Þat leueȝ wel þat he seȝ wyth yȝe
And much to blame and vncortayse
Þat leueȝ oure Lorde wolde make a lyȝe
 Þat lelly hyȝte your lyf to rayse
Þaȝ fortune dyd your flesch to dyȝe
Ȝe setten hys wordeȝ ful westernays
Þat leueȝ noþynk bot ȝe hit syȝe
And þat is a poynt o sorquydryȝe
Þat vche god mon may euel byseme
To leue no tale be true to tryȝe
Bot þat hys one skyl may dem  
Deme now þyself if þou con dayly
As man to God wordeȝ schulde heue
Þou saytȝ þou schal won in þis bayly
Me þynk þe burde fyrst aske leue
And ȝet of graunt þou myȝteȝ fayle
Þou wylneȝ ouer þys water to weue
Er moste þou ceuer to oþer counsayle
Þy corse in clot mot calder keue
For hit watȝ forgarte at Paradys greue
Oure ȝorefader hit con mysseȝeme
Þurȝ drwry deth boȝ vch man dreue
Er ouer þys dam hym Dryȝtyn deme  
 Demeȝ þou me quod I my swete
To dol agayn þenne I dowyne
Now haf I fonte þat I forlete
Schal I efte forgo hit er euer I fyne
Why schal I hit boþe mysse and mete
My precios perle dotȝ me gret pyne
What serueȝ tresor bot gareȝ men grete
When he hit schal efte wyth teneȝ tyne
 Now rech I neuer for to declyne
Ne how fer of folde þat man me fleme
When I am partleȝ of perle myne
Bot durande doel what may men deme  
Thow demeȝ noȝt bot doeldystresse
Þenne sayde þat wyȝt Why dotȝ þou so
For dyne of doel of lureȝ lesse
Ofte mony mon forgos þe mo
Þe oȝte better þyseluen blesse
And loue ay God in wele and wo
For anger gayneȝ þe not a cresse
Who nedeȝ schal þole be not so þro
For þoȝ þou daunce as any do
Braundysch and bray þy braþeȝ breme
When þou no fyrre may to ne fro
Þou moste abyde þat he schal deme  
Deme Dryȝtyn euer hym adyte
Of þe way a fote ne wyl he wryþe
Þy mendeȝ mounteȝ not a myte
Þaȝ þou for sorȝe be neuer blyþe
Stynt of þy strot and fyne to flyte
And sech hys blyþe ful swefte and swyþe
Þy prayer may hys pyte byte
Þat mercy schal hyr crafteȝ kyþe
Hys comforte may þy langour lyþe
And þy lureȝ of lyȝtly fleme
For marre oþer madde morne and myþe
Al lys in hym to dyȝt and deme
 Thenne demed I to þat damyselle
Ne worþe no wrathþe vnto my Lorde
If rapely I raue spornande in spelle
My herte watȝ al wyth mysse remorde
As wallande water gotȝ out of welle
I do me ay in hys myserecorde
Rebuke me neuer wyth wordeȝ felle
Þaȝ I forloyne my dere endorde
Bot kyþeȝ me kyndely your coumforde
Pytosly þenkande vpon þysse
Of care and me ȝe made acorde
Þat er watȝ grounde of alle my blysse  
My blysse my bale ȝe han ben boþe
Bot much þe bygger ȝet watȝ my mon
Fro þou watȝ wroken fro vch a woþe
I wyste neuer quere my perle watȝ gon
Now I hit se now leþeȝ my loþe
And quen we departed we wern at on
God forbede we be now wroþe
We meten so selden by stok oþer ston
Þaȝ cortaysly ȝe carp con
I am bot mol and manereȝ mysse
Bot Crystes mersy and Mary and Jon
Þise arn þe grounde of alle my blisse  
In blysse I se þe blyþely blent
And I a man al mornyf mate
Ȝe take þeron ful lyttel tente
Þaȝ I hente ofte harmeȝ hate
 Bot now I am here in your presente
I wolde bysech wythouten debate
Ȝe wolde me say in sobre asente
What lyf ȝe lede erly and late
For I am ful fayn þat your astate
Is worþen to worschyp and wele iwysse
Of alle my joy þe hyȝe gate
Hit is in grounde of alle my blysse  
 Now blysse burne mot þe bytyde
Þen sayde þat lufsoum of lyth and lere
And welcum here to walk and byde
For now þe speche is to me dere
Maysterful mod and hyȝe pryde
I hete þe arn heterly hated here
My Lorde ne loueȝ not for to chyde
For meke arn alle þat woneȝ hym nere
And when in hys place þou schal apere
Be dep deuote in hol mekenesse
My Lorde þe Lamb loueȝ ay such chere
Þat is þe grounde of alle my blysse  
A blysful lyf þou says I lede
Þou woldeȝ knaw þerof þe stage
Þow wost wel when þy perle con schede
I watȝ ful ȝong and tender of age
Bot my Lorde þe Lombe þurȝ hys godhede
He toke myself to hys maryage
Corounde me quene in blysse to brede
In lenghe of dayeȝ þat euer schal wage
And sesed in alle hys herytage
Hys lef is I am holy hysse
Hys prese hys prys and hys parage
Is rote and grounde of alle my blysse
 Blysful quod I may þys be trwe
Dyspleseȝ not if I speke errour
Art þou þe quene of heueneȝ blwe
Þat al þys worlde schal do honour
We leuen on Marye þat grace of grewe
Þat ber a barne of vyrgyn flour
Þe croune fro hyr quo moȝt remwe
Bot ho hir passed in sum fauour
Now for synglerty o hyr dousour
We calle hyr Fenyx of Arraby
Þat freles fleȝe of hyr fasor
Lyk to þe Quen of cortaysye  
Cortayse Quen þenne sayde þat gaye
Knelande to grounde folde vp hyr face
Makeleȝ Moder and myryest May
Blessed bygynner of vch a grace
Þenne ros ho vp and con restay
And speke me towarde in þat space
Sir fele here porchaseȝ and fongeȝ pray
Bot supplantoreȝ none wythinne þys place
Þat emperise al heuenȝ hatȝ
And vrþe and helle in her bayly
Of erytage ȝet non wyl ho chace
For ho is Quen of cortaysye  
The court of þe kyndom of God alyue
Hatȝ a property in hytself beyng
Alle þat may þerinne aryue
Of alle þe reme is quen oþer kyng
 And neuer oþer ȝet schal depryue
Bot vchon fayn of oþereȝ hafyng
And wolde her corouneȝ wern worþe þo fyue
If possyble were her mendyng
Bot my Lady of quom Jesu con spryng
Ho haldeȝ þe empyre ouer vus ful hyȝe
And þat dyspleseȝ non of oure gyng
For ho is Quene of cortaysye  
Of courtaysye as saytȝ Saynt Poule
Al arn we membreȝ of Jesu Kryst
As heued and arme and legg and naule
Temen to hys body ful trwe and tryste
Ryȝt so is vch a Krysten sawle
A longande lym to þe Mayster of myste
Þenne loke what hate oþer any gawle
Is tached oþer tyȝed þy lymmeȝ bytwyste
Þy heued hatȝ nauþer greme ne gryste
On arme oþer fynger þaȝ þou ber byȝe
So fare we alle wyth luf and lyste
To kyng and quene by cortaysye  
 Cortayse quod I I leue
And charyte grete be yow among
Bot my speche þat yow ne greue
                        
Þyself in heuen ouer hyȝ þou heue
To make þe quen þat watȝ so ȝonge
What more honour moȝte he acheue
Þat hade endured in worlde stronge
 And lyued in penaunce hys lyueȝ longe
Wyth bodyly bale hym blysse to byye
What more worschyp moȝt he fonge
Þen corounde be kyng by cortayse
That cortayse is to fre of dede
Ȝyf hyt be soth þat þou coneȝ saye
Þou lyfed not two ȝer in oure þede
Þou cowþeȝ neuer God nauþer plese ne pray
Ne neuer nawþer Pater ne Crede
And quen mad on þe fyrst day
I may not traw so God me spede
Þat God wolde wryþe so wrange away
Of countes damysel par ma fay
Wer fayr in heuen to halde asstate
Oþer elleȝ a lady of lasse aray
Bot a quene Hit is to dere a date  
Þer is no date of hys godnesse
Þen sayde to me þat worþy wyȝte
For al is trawþe þat he con dresse
And he may do noþynk bot ryȝt
As Mathew meleȝ in your messe
In sothfol gospel of God almyȝt
In sample he can ful grayþely gesse
And lykneȝ hit to heuen lyȝte
My regne he saytȝ is lyk on hyȝt
To a lorde þat hade a uyne I wate
Of tyme of ȝere þe terme watȝ tyȝt
To labor vyne watȝ dere þe date  
 Þat date of ȝere wel knawe þys hyne
Þe lorde ful erly vp he ros
To hyre werkmen to hys vyne
And fyndeȝ þer summe to hys porpos
Into acorde þay con declyne
For a pene on a day and forth þay gotȝ
Wryþen and worchen and don gret pyne
Keruen and caggen and man hit clos
Aboute vnder þe lorde to marked totȝ
And ydel men stande he fyndeȝ þerate
Why stande ȝe ydel he sayde to þos
Ne knawe ȝe of þis day no date  
Er date of daye hider arn we wonne
So watȝ al samen her answar soȝt
We haf standen her syn ros þe sunne
And no mon byddeȝ vus do ryȝt noȝt
Gos into my vyne dotȝ þat ȝe conne
So sayde þe lorde and made hit toȝt
What resonabele hyre be naȝt be runne
I yow pay in dede and þoȝte
Þay wente into þe vyne and wroȝte
And al day þe lorde þus ȝede his gate
And nw men to hys vyne he broȝte
Welneȝ wyl day watȝ passed date  
At þe date of day of euensonge
On oure byfore þe sonne go doun
He seȝ þer ydel men ful stronge
And sade to hem wyth sobre soun
 Wy stonde ȝe ydel þise dayeȝ longe
Þay sayden her hyre watȝ nawhere boun
Gotȝ to my vyne ȝemen ȝonge
And wyrkeȝ and dotȝ þat at ȝe moun
Sone þe worlde bycom wel broun
Þe sunne watȝ doun and hit wex late
To take her hyre he mad sumoun
Þe day watȝ al apassed date
 The date of þe daye þe lorde con knaw
Called to þe reue Lede pay þe meyny
Gyf hem þe hyre þat I hem owe
And fyrre þat non me may reprene
Set hem alle vpon a rawe
And gyf vchon inlyche a peny
Bygyn at þe laste þat standeȝ lowe
Tyl to þe fyrst þat þou atteny
And þenne þe fyrst bygonne to pleny
And sayden þat þay hade trauayled sore
Þese bot on oure hem con streny
Vus þynk vus oȝe to take more
More haf we serued vus þynk so
Þat suffred han þe dayeȝ hete
Þenn þyse þat wroȝt not houreȝ two
And þou dotȝ hem vus to counterfete
Þenne sayde þe lorde to on of þo
Frende no waning I wyl þe ȝete
Take þat is þyn owne and go
And I hyred þe for a peny agrete
 Quy bygynneȝ þou now to þrete
Watȝ not a pene þy couenaunt þore
Fyrre þen couenaunde is noȝt to plete
Wy schalte þou þenne ask more
More weþer louyly is me my gyfte
To do wyth myn quatso me lykeȝ
Oþer elleȝ þyn yȝe to lyþer is lyfte
For I am goude and non byswykeȝ
Þus schal I quod Kryste hit skyfte
Þe laste schal be þe fyrst þat strykeȝ
And þe fyrst þe laste be he neuer so swyft
For mony ben called þaȝ fewe be mykeȝ
Þus pore men her part ay pykeȝ
Þaȝ þay com late and lyttel wore
And þaȝ her sweng wyth lyttel atslykeȝ
Þe merci of God is much þe more  
 More haf I of joye and blysse hereinne
Of ladyschyp gret and lyueȝ blom
Þen alle þe wyȝeȝ in þe worlde myȝt wynne
By þe way of ryȝt to aske dome
Wheþer welnygh now I con bygynne —
In euentyde into þe vyne I come —
Fyrst of my hyre my Lorde con mynne
I watȝ payed anon of al and sum
Ȝet oþer þer werne þat toke more tom
Þat swange and swat for long ȝore
Þat ȝet of hyre noþynk þay nom
Paraunter noȝt schal toȝere more  
 Then more I meled and sayde apert
Me þynk þy tale vnresounable
Goddeȝ ryȝt is redy and euermore rert
Oþer Holy Wryt is bot a fable
In Sauter is sayd a verce ouerte
Þat spekeȝ a poynt determynable
Þou quyteȝ vchon as hys desserte
Þou hyȝe kyng ay pretermynable
Now he þat stod þe long day stable
And þou to payment com hym byfore
Þenne þe lasse in werke to take more able
And euer þe lenger þe lasse þe more  
Of more and lasse in Godeȝ ryche
Þat gentyl sayde lys no joparde
For þer is vch mon payed inlyche
Wheþer lyttel oþer much be hys rewarde
For þe gentyl Cheuentayn is no chyche
Queþersoeuer he dele nesch oþer harde
He laueȝ hys gyfteȝ as water of dyche
Oþer goteȝ of golf þat neuer charde
Hys fraunchyse is large þat euer dard
To Hym þat matȝ in synne rescoghe
No blysse betȝ fro hem reparde
For þe grace of God is gret inoghe  
Bot now þou moteȝ me for to mate
Þat I my peny haf wrang tan here
Þou sayȝ þat I þat com to late
Am not worþy so gret fere
 Where wysteȝ þou euer any bourne abate
Euer so holy in hys prayere
Þat he ne forfeted by sumkyn gate
Þe mede sumtyme of heueneȝ clere
And ay þe ofter þe alder þay were
Þay laften ryȝt and wroȝten woghe
Mercy and grace moste hem þen stere
For þe grace of God is gret innoȝe  
Bot innoghe of grace hatȝ innocent
As sone as þay arn borne by lyne
In þe water of babtem þay dyssente
Þen arne þay boroȝt into þe vyne
Anon þe day wyth derk endente
Þe niyȝt of deth dotȝ to enclyne
Þat wroȝt neuer wrang er þenne þay wente
Þe gentyle Lorde þenne payeȝ hys hyne
Þay dyden hys heste þay wern þereine
Why schulde he not her labour alow
Ȝys and pay hem at þe fyrst fyne
For þe grace of God is gret innoghe  
Inoȝe is knawen þat mankyn grete
Fyrste watȝ wroȝt to blysse parfyt
Oure forme fader hit con forfete
Þurȝ an apple þat he vpon con byte
Al wer we dampned for þat mete
To dyȝe in doel out of delyt
And syþen wende to helle hete
Þerinne to won wythoute respyt
Bot þeron com a bote astyt
Ryche blod ran on rode so roghe
 And wynne water þen at þat plyt
Þe grace of God wex gret innoghe  
 Innoghe þer wax out of þat welle
Blod and water of brode wounde
Þe blod vus boȝt fro bale of helle
And delyuered vus of þe deth secounde
Þe water is baptem þe soþe to telle
Þat folȝed þe glayue so grymly grounde
Þat wascheȝ away þe gylteȝ felle
Þat Adam wyth inne deth vus drounde
Now is þer noȝt in þe worlde rounde
Bytwene vus and blysse bot þat he wythdroȝ
And þat is restored in sely stounde
And þe grace of God is gret innogh  
Grace innogh þe mon may haue
Þat synneȝ þenne new ȝif hym repente
Bot wyth sorȝ and syt he mot hit craue
And byde þe payne þerto is bent
Bot resoun of ryȝt þat con not raue
Saueȝ euermore þe innossent
Hit is a dom þat neuer God gaue
Þat euer þe gyltleȝ schulde be schente
Þe gyltyf may contryssyoun hente
And be þurȝ mercy to grace þryȝt
Bot he to gyle þat neuer glente
And inoscente is saf and ryȝte  
 Ryȝt þus I knaw wel in þis cas
Two men to saue is god by skylle
Þe ryȝtwys man schal se hys face
Þe harmleȝ haþel schal com hym tylle
Þe Sauter hyt satȝ þus in a pace
Lorde quo schal klymbe þy hyȝ hylle
Oþer rest wythinne þy holy place
Hymself to onsware he is not dylle
Hondelyngeȝ harme þat dyt not ille
Þat is of hert boþe clene and lyȝt
Þer schal hys step stable stylle
Þe innosent is ay saf by ryȝt  
 The ryȝtwys man also sertayn
Aproche he schal þat proper pyle
Þat takeȝ not her lyf in vayne
Ne glauereȝ her nieȝbor wyth no gyle
Of þys ryȝtwys saȝ Salamon playn
How Koyntise onoure con aquyle
By wayeȝ ful streȝt ho con hym strayn
And scheued hym þe rengne of God awhyle
As quo says Lo ȝon louely yle
Þou may hit wynne if þou be wyȝte
Bot hardyly wythoute peryle
Þe innosent is ay saue by ryȝte  
Anende ryȝtwys men ȝet saytȝ a gome
Dauid in Sauter if euer ȝe syȝ hit
Lorde Þy seruaunt draȝ neuer to dome
For non lyuyande to þe is justyfyet
 Forþy to corte quen þou schal com
Þer alle oure causeȝ schal be tryed
Alegge þe ryȝt þou may be innome
By þys ilke spech I haue asspyed
Bot he on rode þat blody dyed
Delfully þurȝ hondeȝ þryȝt
Gyue þe to passe when þou arte tryed
By innocens and not by ryȝte  
Ryȝtwysly quo con rede
He loke on bok and be awayed
How Jesus hym welke in areþede
And burneȝ her barneȝ vnto hym brayde
For happe and hele þat fro hym ȝede
To touch her chylder þay fayr hym prayed
His dessypeleȝ wyth blame let be hem bede
And wyth her resouneȝ ful fele restayed
Jesus þenne hem swetely sayde
Do way let chylder vnto me tyȝt
To suche is heuenryche arayed
Þe innocent is ay saf by ryȝt  
Iesus con calle to hym hys mylde
And sayde hys ryche no wyȝ myȝt wynne
Bot he com þyder ryȝt as a chylde
Oþer elleȝ neuermore com þerinne
Harmleȝ trwe and vndefylde
Wythouten mote oþer mascle of sulpande synne
 Quen such þer cnoken on þe bylde
Tyt schal hem men þe ȝate vnpynne
Þer is þe blys þat con not blynne
Þat þe jueler soȝte þurȝ perre pres
And solde alle hys goud boþe wolen and lynne
To bye hym a perle watȝ mascelleȝ  
This makelleȝ perle þat boȝt is dere
Þe joueler gef fore alle hys god
Is lyke þe reme of heuenesse clere
So sayde þe Fader of folde and flode
For hit is wemleȝ clene and clere
And endeleȝ rounde and blyþe of mode
And commune to alle þat ryȝtwys were
Lo euen inmyddeȝ my breste hit stode
My Lorde þe Lombe þat schede hys blode
He pyȝt hit þere in token of pes
I rede þe forsake þe worlde wode
And porchace þy perle maskelles  
O maskeleȝ perle in perleȝ pure
Þat bereȝ quod I þe perle of prys
Quo formed þe þy fayre fygure
Þat wroȝt þy wede he watȝ ful wys
Þy beaute com neuer of nature
Pymalyon paynted neuer þy vys
Ne Arystotel nawþer by hys lettrure
Of carped þe kynde þese properteȝ
Þy colour passeȝ þe flourdelys
Þyn angelhauyng so clene corteȝ
Breue me bryȝt quat kyn offys
Bereȝ þe perle so maskelleȝ  
 My makeleȝ Lambe þat al may bete
Quod scho my dere destyne
Me ches to hys make alþaȝ vnmete
Sumtyme semed þat assemble
When I wente fro yor worlde wete
He calde me to hys bonerte
Cum hyder to me my lemman swete
For mote ne spot is non in þe
He gef me myȝt and als bewte
In hys blod he wesch my wede on dese
And coronde clene in vergynte
And pyȝt me in perleȝ maskelleȝ  
Why maskelleȝ byrd þat bryȝt con flambe
Þat reiateȝ hatȝ so ryche and ryf
Quat kyn þyng may be þat Lambe
Þat þe wolde wedde vnto hys vyf
Ouer alle oþer so hyȝ þou clambe
To lede wyth hym so ladyly lyf
So mony a comly onvunder cambe
For Kryst han lyued in much stryf
And þou con alle þo dere out dryf
And fro þat maryag al oþer depres
Al only þyself so stout and styf
A makeleȝ may and maskelleȝ  
Maskelles quod þat myry quene
Vnblemyst I am wythouten blot
And þat may I wyth mensk menteene
Bot makeleȝ quene þenne sade I not
 Þe Lambes vyueȝ in blysse we bene
A hondred and forty fowre þowsande flot
As in þe Apocalyppeȝ hit is sene
Sant John hem syȝ al in a knot
On þe hyl of Syon þat semly clot
Þe apostel hem segh in gostly drem
Arayed to þe weddyng in þat hylcoppe
Þe nwe cyte o Jerusalem  
 Of Jerusalem I in speche spelle
If þou wyl knaw what kyn he be
My Lombe my Lorde my dere juelle
My ioy my blys my lemman fre
Þe profete Ysaye of hym con melle
Pitously of hys debonerte
Þat gloryous gyltleȝ þat mon con quelle
Wythouten any sake of felonye
As a schep to þe slaȝt þer lad watȝ he
And as lombe þat clypper in hande nem
So closed he hys mouth fro vch query
Quen Jueȝ hym iugged in Jerusalem  
In Jerusalem watȝ my lemman slayn
And rent on rode wyth boyeȝ bolde
Al oure baleȝ to bere ful bayn
He toke on hymself oure careȝ colde
Wyth boffeteȝ watȝ hys face flayn
Þat watȝ so fayr on to byholde
 For synne he set hymself in vayn
Þat neuer hade non hymself to wolde
For vus he lette hym flyȝe and folde
And brede vpon a bostwys bem
As meke as lomp þat no playnt tolde
For vus he swalt in Jerusalem  
In Jerusalem Jordan and Galalye
Þer as baptysed þe goude Saynt Jon
His wordeȝ acorded to Ysaye
When Jesus con to hym warde gon
He sayde of hym þys professye
Lo Godeȝ Lombe as trwe as ston
Þat dotȝ away þe synneȝ dryȝe
Þat alle þys worlde hatȝ wroȝt vpon
Hymself ne wroȝt neuer ȝet non
Wheþer on hymself he con al clem
Hys generacyoun quo recen con
Þat dyȝed for vus in Jerusalem  
 In Ierusalem þus my lemman swete
Twyeȝ for lombe watȝ taken þare
By trw recorde of ayþer prophete
For mode so meke and al hys fare
Þe þryde tyme is þerto ful mete
In Apokalypeȝ wryten ful ȝare
Inmydeȝ þe trone þere saynteȝ sete
Þe apostel Iohn hym saȝ as bare
Lesande þe boke with leueȝ sware
Þere seuen syngnetteȝ wern sette in seme
And at þat syȝt vche douth con dare
In helle in erþe and Jerusalem  
 Thys Jerusalem Lombe hade neuer pechche
Of oþer huee bot quyt jolyf
Þat mot ne masklle moȝt on streche
For wolle quyte so ronk and ryf
Forþy vche saule þat hade neuer teche
Is to þat Lombe a worthyly wyf
And þaȝ vch day a store he feche
Among vus commeȝ nouþer strot ne stryf
Bot vchon enle we wolde were fyf —
Þe mo þe myryer so God me blesse
In compayny gret our luf con þryf
In honour more and neuer þe lesse  
Lasse of blysse may non vus bryng
Þat beren þys perle vpon oure bereste
For þay of mote couþe neuer mynge
Of spotleȝ perleȝ þat beren þe creste
Alþaȝ oure corses in clotteȝ clynge
And ȝe remen for rauþe wythouten reste
We þurȝoutly hauen cnawyng
Of on dethe ful oure hope is drest
Þe Lombe vus gladeȝ oure care is kest
He myrþeȝ vus alle at vch a mes
Vchoneȝ blysse is breme and beste
And neuer oneȝ honour ȝet neuer þe les  
 Lest les þou leue my tale farande
In Appocalyppece is wryten in wro
 I seghe says John þe Loumbe hym stande
On þe mount of Syon ful þryuen and þro
And wyth hym maydenneȝ and hundreþe þowsande
And fowre and forty þowsande mo
On alle her forhedeȝ wryten I fande
Þe Lombeȝ nome hys Fadereȝ also
A hue from heuen I herde þoo
Lyk flodeȝ fele laden runnen on resse
And as þunder þroweȝ in torreȝ blo
Þat lote I leue watȝ neuer þe les  
Nauþeles þaȝ hit schowted scharpe
And ledden loude alþaȝ hit were
A note ful nwe I herde hem warpe
To lysten þat watȝ ful lufly dere
As harporeȝ harpen in her harpe
Þat nwe songe þay songen ful cler
In sounande noteȝ a gentyl carpe
Ful fayre þe modeȝ þay fonge in fere
Ryȝt byfore Godeȝ chayere
And þe fowre besteȝ þat hym obes
And þe aldermen so sadde of chere
Her songe þay songen neuer þe les  
Nowþelese non watȝ neuer so quoynt
For alle þe crafteȝ þat euer þay knewe
Þat of þat songe myȝt synge a poynt
Bot þat meyny þe Lombe þat swe
For þay arn boȝt fro þe vrþe aloynte
As newe fryt to God ful due
And to þe gentyl Lombe hit arn anioynt
As lyk to hymself of lote and hwe
 For neuer lesyng ne tale vntrwe
Ne towched her tonge for no dysstresse
Þat moteles meyny may neuer remwe
Fro þat maskeleȝ mayster neuer þe les  
 Neuer þe les let be my þonc
Quod I My perle þaȝ I appose
I schulde not tempte þy wyt so wlonc
To Krysteȝ chambre þat art ichose
I am bot mokke and mul among
And þou so ryche a reken rose
And bydeȝ here by þys blysful bonc
Þer lyueȝ lyste may neuer lose
Now hynde þat sympelnesse coneȝ enclose
I wolde þe aske a þynge expresse
And þaȝ I be bustwys as a blose
Let my bone vayl neuerþelese  
Neuerþelese cler I yow bycalle
If ȝe con se hyt be to done
As þou art gloryous wythouten galle
Wythnay þou neuer my ruful bone
Haf ȝe no woneȝ in castelwalle
Ne maner þer ȝe may mete and won
Þou telleȝ me of Jerusalem þe ryche ryalle
Þer Dauid dere watȝ dyȝt on trone
Bot by þyse holteȝ hit con not hone
Bot in Judee hit is þat noble note
As ȝe ar maskeleȝ vnder mone
Your woneȝ schulde be wythouten mote  
 Þys moteleȝ meyny þou coneȝ of mele
Of þousandeȝ þryȝt so gret a route
A gret cete for ȝe arn fele
Yow byhod haue wythouten doute
So cumly a pakke of joly juele
Wer euel don schulde lyȝ þeroute
And by þyse bonkeȝ þer I con gele
I se no bygyng nawhere aboute
I trowe alone ȝe lenge and loute
To loke on þe glory of þys gracious gote
If þou hatȝ oþer bygyngeȝ stoute
Now tech me to þat myry mote  
 That mote þou meneȝ in Judy londe
Þat specyal spyce þen to me spakk
Þat is þe cyte þat þe Lombe con fonde
To soffer inne sor for maneȝ sake
Þe olde Jerusalem to vnderstonde
For þere þe olde gulte watȝ don to slake
Bot þe nwe þat lyȝt of Godeȝ sonde
Þe apostel in Apocalyppce in theme con take
Þe Lompe þer wythouten spotteȝ blake
Hatȝ feryed þyder hys fayre flote
And as hys flok is wythouten flake
So is hys mote wythouten moote  
Of motes two to carpe clene
And Jerusalem hyȝt boþe nawþeles —
Þat nys to yow no more to mene
Bot cete of God oþer syȝt of pes
In þat on oure pes watȝ mad at ene
Wyth payne to suffer þe Lombe hit chese
 In þat oþer is noȝt bot pes to glene
Þat ay schal laste wythouten reles
Þat is þe borȝ þat we to pres
Fro þat oure flesch be layd to rote
Þer glory and blysse schal euer encres
To þe meyny þat is wythouten mote  
Moteleȝ may so meke and mylde
Þen sayde I to þat lufly flor
Bryng me to þat bygly bylde
And let me se þy blysful bor
Þat schene sayde Þat God wyl schylde
Þou may not enter wythinne hys tor
Bot of þe Lombe I haue þe aquylde
For a syȝt þerof þurȝ gret fauor
Vtwyth to se þat clene cloystor
Þou may bot inwyth not a fote
To strech in þe strete þou hatȝ no vygour
Bot þou wer clene wythouten mote  
 If I þis mote þe schal vnhyde
Bow vp towarde þys borneȝ heued
And I anendeȝ þe on þis syde
Schal sve tyl þou to a hil be veued
Þen wolde I no lenger byde
Bot lurked by launceȝ so lufly leued
Tyl on a hyl þat I asspyed
And blusched on þe burghe as I forth dreued
Byȝonde þe brok fro me warde keued
Þat schyrrer þen sunne wyth schafteȝ schon
 In þe Apokalypce is þe fasoun preued
As deuyseȝ hit þe apostel Jhon  
As John þe apostel hit syȝ wyth syȝt
I syȝe þat cyty of gret renoun
Jerusalem so nwe and ryally dyȝt
As hit was lyȝt fro þe heuen adoun
Þe borȝ watȝ al of brende golde bryȝt
As glemande glas burnist broun
Wyth gentyl gemmeȝ anvnder pyȝt
Wyth banteleȝ twelue on basyng boun
Þe foundementeȝ twelue of riche tenoun
Vch tabelment watȝ a serlypeȝ ston
As derely deuyseȝ þis ilk toun
In Apocalyppeȝ þe apostel John  
As John þise stoneȝ in writ con nemme
I knew þe name after his tale
Jasper hyȝt þe fyrst gemme
Þat I on þe fyrst basse con wale
He glente grene in þe lowest hemme
Saffer helde þe secounde stale
Þe calsydoyne þenne wythouten wemme
In þe þryd table con purly pale
Þe emerade þe furþe so grene of scale
Þe sardonyse þe fyfþe ston
Þe sexte þe rybe he con hit wale
In þe Apocalyppce þe apostel John  
 Ȝet joyned John þe crysolyt
Þe seuenþe gemme in fundament 
 Þe aȝtþe þe beryl cler and quyt
Þe topasye twynnehew þe nente endent
Þe crysopase þe tenþe is tyȝt
Þe jacynght þe enleuenþe gent
Þe twelfþe þe gentyleste in vch a plyt
Þe amatyst purpre wyth ynde blente
Þe wal abof þe bantels bent
O jasporye as glas þat glysnande schon
I knew hit by his deuysement
In þe Apocalyppeȝ þe apostel John  
As John deuysed ȝet saȝ I þare
Þise twelue degres wern brode and stayre
Þe cyte stod abof ful sware
As longe as brode as hyȝe ful fayre
Þe streteȝ of golde as glasse al bare
Þe wal of jasper þat glent as glayre
Þe woneȝ wythinne enurned ware
Wyth alle kynneȝ perre þat moȝt repayre
Þenne helde vch sware of þis manayre
Twelue forlonge space er euer hit fon
Of heȝt of brede of lenþe to cayre
For meten hit syȝ þe apostel John  
As John hym wryteȝ ȝet more I syȝe
Vch pane of þat place had þre ȝateȝ
So twelue in poursent I con asspye
Þe portaleȝ pyked of rych plateȝ
 And vch ȝate of a margyrye
A parfyt perle þat neuer fateȝ
Vchon in scrypture a name con plye
Of Israel barneȝ folewande her dateȝ
Þat is to say as her byrþwhateȝ
Þe aldest ay fyrst þeron watȝ done
Such lyȝt þer lemed in alle þe strateȝ
Hem nedde nawþer sunne ne mone  
 Of sunne ne mone had þay no nede
Þe self God watȝ her lombelyȝt
Þe Lombe her lantyrne wythouten drede
Þurȝ hym blysned þe borȝ al bryȝt
Þurȝ woȝe and won my lokyng ȝede
For sotyle cler noȝt lette no lyȝt
Þe hyȝe trone þer moȝt ȝe hede
Wyth alle þe apparaylmente vmbepyȝte
As John þe appostel in termeȝ tyȝte
Þe hyȝe Godeȝ self hit set vpone
A reuer of þe trone þer ran outryȝte
Watȝ bryȝter þen boþe þe sunne and mone  
Sunne ne mone schon neuer so swete
As þat foysoun flode out of þat flet
Swyþe hit swange þurȝ vch a strete
Wythouten fylþe oþer galle oþer glet
Kyrk þerinne watȝ non ȝete
Chapel ne temple þat euer watȝ set
Þe Almyȝty watȝ her mynster mete
Þe Lombe þe sakerfyse þer to refet
 Þe ȝateȝ stoken watȝ neuer ȝet
Bot euermore vpen at vche a lone
Þer entreȝ non to take reset
Þat bereȝ any spot anvnder mone  
The mone may þerof acroche no myȝte
To spotty ho is of body to grym
And also þer ne is neuer nyȝt
What schulde þe mone þer compas clym
And to euen wyth þat worþly lyȝt
Þat schyneȝ vpon þe brokeȝ brym
Þe planeteȝ arn in to pouer a plyȝt
And þe self sunne ful fer to dym
Aboute þat water arn tres ful schym
Þat twelue fryteȝ of lyf con bere ful sone
Twelue syþeȝ on ȝer þay beren ful frym
And renowleȝ nwe in vche a mone  
Anvnder mone so great merwayle
No fleschly hert ne myȝt endeure
As quen I blusched vpon þat bayle
So ferly þerof watȝ þe fasure
I stod as stylle as dased quayle
For ferly of þat frelich fygure
Þat felde I nawþer reste ne trauayle
So watȝ I rauyste wyth glymme pure
For I dar say wyth conciens sure
Hade bodyly burne abiden þat bone
Þaȝ alle clerkeȝ hym hade in cure
His lyf were loste anvnder mone
 Ryȝt as þe maynful mone con rys
Er þenne þe dayglem dryue al doun
So sodanly on a wonder wyse
I watȝ war of a prosessyoun
Þis noble cite of ryche enpryse
Watȝ sodanly ful wythouten sommoun
Of such vergyneȝ in þe same gyse
Þat watȝ my blysful anvnder croun
And coronde wern alle of þe same fasoun
Depaynt in perleȝ and wedeȝ qwyte
In vchoneȝ breste watȝ bounden boun
Þe blysful perle wyth gret delyt  
Wyth gret delyt þay glod in fere
On golden gateȝ þat glent as glasse
Hundreth þowsandeȝ I wot þer were
And alle in sute her liureȝ wasse
Tor to knaw þe gladdest chere
Þe Lombe byfore con proudly passe
Wyth horneȝ seuen of red golde cler
As praysed perleȝ his wedeȝ wasse
Towarde þe throne þay trone a tras
Þaȝ þay wern fele no pres in plyt
Bot mylde as maydeneȝ seme at mas
So droȝ þay forth wyth gret delyt  
Delyt þat hys come encroched
To much hit were of for to melle
Þise aldermen quen he aproched
Grouelyng to his fete þay felle
 Legyounes of aungeleȝ togeder uoched
Þer kesten ensens of swete smelle
Þen glory and gle watȝ nwe abroched
Al songe to loue þat gay juelle
Þe steuen moȝt stryke þurȝ þe vrþe to helle
Þat þe Vertues of heuen of joye endyte
To loue þe Lombe his meyny in melle
Iwysse I laȝt a gret delyt  
Delit þe Lombe for to deuise
Wyth much meruayle in mynde went
Best watȝ he blyþest and moste to pryse
Þat euer I herde of speche spent
So worþly whyt wern wedeȝ hys
His lokeȝ symple hymself so gent
Bot a wounde ful wyde and weete con wyse
Anende hys hert þurȝ hyde torente
Of his quyte syde his blod outsprent
Alas þoȝt I who did þat spyt
Ani breste for bale aȝt haf forbrent
Er he þerto hade had delyt  
The Lombe delyt non lyste to wene
Þaȝ he were hurt and wounde hade
In his sembelaunt watȝ neuer sene
So wern his glenteȝ gloryous glade
I loked among his meyny schene
How þay wyth lyf wern laste and lade
Þen saȝ I þer my lyttel quene
Þat I wende had standen by me in sclade
Lorde much of mirþe watȝ þat ho made
Among her fereȝ þat watȝ so quyt
Þat syȝt me gart to þenk to wade
For luflongyng in gret delyt
 Delyt me drof in yȝe and ere
My maneȝ mynde to maddyng malte
Quen I seȝ my frely I wolde be þere
Byȝonde þe water þaȝ ho were walte
I þoȝt þat noþyng myȝt me dere
To fech me bur and take me halte
And to start in þe strem schulde non me stere
To swymme þe remnaunt þaȝ I þer swalte
Bot of þat munt I watȝ bitalt
When I schulde start in þe strem astraye
Out of þat caste I watȝ bycalt
Hit watȝ not at my Prynceȝ paye  
Hit payed hym not þat I so flonc
Ouer meruelous mereȝ so mad arayde
Of raas þaȝ I were rasch and ronk
Ȝet rapely þerinne I watȝ restrayed
For ryȝt as I sparred vnto þe bonc
Þat brathþe out of my drem me brayde
Þen wakned I in þat erber wlonk
My hede vpon þat hylle watȝ layde
Þer as my perle to grounde strayd
I raxled and fel in gret affray
And sykyng to myself I sayd
Now al be to þat Prynces paye  
Me payed ful ille to be outfleme
So sodenly of þat fayre regioun
Fro alle þo syȝteȝ so quyke and queme
A longeyng heuy me strok in swone
 And rewfully þenne I con to reme
O perle quod I of rych renoun
So watȝ hit me dere þat þou con deme
In þys veray avysyoun
If hit be ueray and soth sermoun
Þat þou so stykeȝ in garlande gay
So wel is me in þys doeldoungoun
Þat þou art to þat Prynseȝ paye  
 To þat Prynceȝ paye hade I ay bente
And ȝerned no more þen watȝ me gyuen
And halden me þer in trwe entent
As þe perle me prayed þat watȝ so þryuen
As helde drawen to Goddeȝ present
To mo of his mysterys I hade ben dryuen
Bot ay wolde man of happe more hente
Þen moȝte by ryȝt vpon hem clyuen
Þerfore my ioye watȝ sone toriuen
And I kaste of kytheȝ þat lasteȝ aye
Lorde mad hit arn þat agayn þe stryuen
Oþer proferen þe oȝt agayn þy paye  
To pay þe Prince oþer sete saȝte
Hit is ful eþe to þe god Krystyin
For I haf founden hym boþe day and naȝte
A God a Lorde a frende ful fyin
Ouer þis hyul þis lote I laȝte
For pyty of my perle enclyin
And syþen to God I hit bytaȝte
In Krysteȝ dere blessyng and myn
 Þat in þe forme of bred and wyn
Þe preste vus scheweȝ vch a daye
He gef vus to be his homly hyne
Ande precious perleȝ vnto his pay
